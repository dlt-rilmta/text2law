36/2009. (XII. 30.) SZMM rendelet###
 a megváltozott munkaképességű személyek foglalkoztatásához nyújtható költségvetési támogatás megállapításának részletes szabályairól szóló 15/2005. (IX. 2.) FMM rendelet módosításáról.
A foglalkoztatás elősegítéséről és a munkanélküliek ellátásáról szóló 1991. évi IV. törvény 39. § (6) bekezdés b) pontjának 2. alpontjában kapott felhatalmazás alapján, a szociális és munkaügyi miniszter feladat- és hatásköréről 170/2006. (VII. 28.) Korm. rendelet 1. § a) pontjában megállapított feladatkörömben eljárva a következőket rendelem el:
1. § (1) A megváltozott munkaképességű személyek foglalkoztatásához nyújtható költségvetési támogatás megállapításának részletes szabályairól szóló 15/2005. (IX. 2.) FMM rendelet (a továb biak ban: R.) 3. § (4) bekezdése helyébe a következő rendelkezés lép:
„(4) A védett foglalkoztatók költségkompenzációs támogatása összegének megállapítását a 3 évre szóló hatósági keretszerződés érvényességi ideje alatt évente kell kérelmezni. A kérelmet a szociális és munkaügyi miniszter bírálja el. A támogatást – a folyósítás részletes feltételeit tartalmazó, az SZMM-mel megkötött hatósági keretszerződésben, valamint az éves támogatási szerződésben foglaltak szerint – havonta, utólag kell folyósítani. A 2010. január 1-jén hatósági keretszerződéssel rendelkező támogatott részére, 2010. február hónapban – a 2009. év november hónapjára kiutalt támogatási összeg háromszorosának vagy a 2009 évben megítélt támogatási összeg 3/12 részének mértékéig – kérelmére egyszeri előleg folyósítható.”
2. § Az R. 4. § (6) bekezdése helyébe a következő rendelkezés lép: „(6) A rehabilitációs költségtámogatás összegének megállapítását a védett szervezeti szerződés érvényességi ideje alatt évente kell kérelmezni. A kérelmet a szociális és munkaügyi miniszter bírálja el. A támogatást – a folyósítás részletes feltételeit tartalmazó, az SZMM-mel megkötött védett szervezeti szerződésben, valamint az éves támogatási szerződésben foglaltak szerint – havonta, utólag kell folyósítani. A 2010. január 1-jén védett szervezeti szerződéssel rendelkező támogatott részére, 2010. február hónapban – a 2009. év november hónapjára kiutalt támogatási összeg háromszorosának mértékéig vagy a 2009. évben megítélt támogatási összeg 3/12 része mértékéig – kérelmére egyszeri előleg folyósítható.”
3. § (1) Ez a rendelet 2010. január 1-jén lép hatályba. (2) Ez a rendelet a hatályba lépését követő napon hatályát veszti.
Dr. Herczog László s. k., szociális és munkaügyi miniszter