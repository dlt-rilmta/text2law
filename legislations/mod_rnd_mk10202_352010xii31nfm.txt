35/2010. (XII. 31.) NFM rendelete### egyes folyékony tüzelő- és fűtőanyagok kéntartalmának csökkentéséről szóló 17/2003. (IV. 4.) GKM–KvVM–PM együttes rendelet módosításáról.
A kereskedelemről szóló 2005. évi CLXIV. törvény 12. § (3) bekezdés b) pontjában kapott felhatalmazás alapján, az egyes
miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet
84. § f) pontjában meghatározott feladatkörömben eljárva a következőket rendelem el:
1. § Egyes folyékony tüzelő- és fűtőanyagok kéntartalmának csökkentéséről szóló 17/2003. (IV. 4.) GKM–KvVM–PM
együttes rendelet (a továbbiakban: R.) 2. § c) pontja helyébe a következő rendelkezés lép:
(A rendelet alkalmazásában:) „c) tengeri hajózásban használatos tüzelőanyag: bármely ásványolaj eredetű folyékony tüzelőanyag, amelynek
rendeltetése a hajón történő felhasználás, vagy amelyet a hajón használnak fel, beleértve az ISO 8217 meghatározás
szerinti tüzelőanyagot is, amely magában foglal minden olyan ásványolaj eredetű folyékony tüzelőanyagot, amelyet
a nem közúti mozgó gépekbe építendő belsőégésű motorok gáznemű és részecskékből álló szennyezőanyagkibocsátásának korlátozásáról szóló jogszabályban említett motorokban, valamint a kedvtelési célú vízi járművek
tervezéséről, építéséről és megfelelőségének tanúsításáról szóló jogszabályban meghatározott belvízi hajókon vagy
kedvtelési célú vízi járműveken használnak fel, amikor ezek a vízi járművek a tengeren tartózkodnak,”
2. § Az R. 3/B. § (1) bekezdése helyébe a következő rendelkezés lép:
„(1) Tengeri hajózásban használatos üzemanyag kikötőben tartózkodó hajón akkor használható fel, ha kéntartalma
legfeljebb 0,1 m/m%.” 3. § Az R. 8/B. § (3) bekezdése helyébe a következő rendelkezés lép:
„(3) Az üzemanyag maximális kéntartalmára vonatkozó mintavételezést olyan módon kell végezni, hogy a minták
reprezentatívak legyenek a vizsgált üzemanyag tekintetében, valamint a tengerszakaszokon és a kikötőkben
tartózkodó vízi járművek által használt üzemanyag tekintetében.” 4. § Az R. 10. §-a a következő c) ponttal egészül ki:
(Ez a rendelet a következő uniós jogi aktusoknak való megfelelést szolgálja:)
„c) a benzinre, a dízelolajra és a gázolajra vonatkozó követelmények, illetőleg az üvegházhatású kibocsátott gázok
mennyiségének nyomon követését és mérséklését célzó mechanizmus bevezetése tekintetében a 98/70/EK irányelv
módosításáról, a belvízi hajókban felhasznált tüzelőanyagokra vonatkozó követelmények tekintetében az 1999/32/EK
irányelv módosításáról, valamint a 93/12/EGK irányelv hatályon kívül helyezéséről szóló, 2009. április 23-i 2009/30/EK
európai parlamenti és tanácsi irányelv 2. cikke.” 5. § Hatályát veszti az R. 2. § k) pontja és 3/B. § (3) bekezdés b) pontja.
6. § Ez a rendelet 2011. január 1-jén lép hatályba.
7. § Ez a rendelet a benzinre, a dízelolajra és a gázolajra vonatkozó követelmények, illetőleg az üvegházhatású kibocsátott
gázok mennyiségének nyomon követését és mérséklését célzó mechanizmus bevezetése tekintetében a 98/70/EK
irányelv módosításáról, a belvízi hajókban felhasznált tüzelőanyagokra vonatkozó követelmények tekintetében az
1999/32/EK irányelv módosításáról, valamint a 93/12/EGK irányelv hatályon kívül helyezéséről szóló, 2009. április 23-i
2009/30/EK európai parlamenti és tanácsi irányelv 2. cikkének való megfelelést szolgálja.
Dr. Fellegi Tamás s. k., nemzeti fejlesztési miniszter