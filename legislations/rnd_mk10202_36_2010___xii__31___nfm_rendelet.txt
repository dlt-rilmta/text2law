36/2010. (XII. 31.) NFM rendelet###
 a bioüzemanyag fenntarthatósági követelményeknek való megfelelésével kapcsolatos üvegházhatású-gázkibocsátás elkerülés kiszámításának szabályairól.
A megújuló energia közlekedési célú felhasználásának előmozdításáról és a közlekedésben felhasznált energia üvegházhatású
gázkibocsátásának csökkentéséről szóló 2010. évi CXVII. törvény 13. § (2) bekezdés b) pontjában kapott felhatalmazás alapján,
az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm.
rendelet (a továbbiakban: Kr.) 84. § f) pontjában meghatározott feladatkörömben eljárva, a Kr. 94. § a) pontjában meghatározott
feladatkörében eljáró vidékfejlesztési miniszterrel egyetértésben a következőket rendelem el:
1. § A bioüzemanyag teljes életciklusra számított üvegházhatású gáz kibocsátás (a továbbiakban: ÜHG kibocsátás) értékét
és az ÜHG kibocsátás elkerülést az 1. mellékletben foglaltak alapján kell meghatározni.
2. § (1) Az azonos típusú, de eltérő mennyiségű, kibocsátási értékű termékek összevonása, összekeverése során
az összekeveréssel előállított összevont termékmennyiség kibocsátási komponenseit, vagy az ÜHG kibocsátás
elkerülését tömegmérleg módszerrel kell meghatározni. (2) Az (1) bekezdésben foglalt módszer
a) megengedi az eltérő fenntarthatósági jellemzőkkel rendelkező nyersanyag-szállítmányok vagy bioüzemanyagok
összekeverését, b) előírja, hogy a fenntarthatósági jellemzőkkel kapcsolatos információk és az egyes szállítmányok mérete
a keverékhez rendelve megmaradjon, és c) biztosítja, hogy a keverékből kivett minden szállítmány összege azonos fenntarthatósági jellemzőkkel kerüljön
leírásra és ugyanolyan mennyiségben, mint a keverékhez adott összes szállítmány összege.
3. § Tényleges érték alkalmazása esetén a számítás megfelelőségét a fenntartható bioüzemanyag-termelés
követelményeiről és igazolásáról szóló jogszabályban meghatározott auditor nyilatkozatával kell igazolni.
4. § (1) Ez a rendelet 2011. január 1. napján lép hatályba.
(2) Ez a rendelet a) a megújuló energiaforrásból előállított energia támogatásáról, valamint a 2001/77/EK és a 2003/30/EK irányelv
módosításáról és azt követő hatályon kívül helyezéséről szóló, 2009. április 23-i 2009/28/EK európai parlamenti és
tanácsi irányelv 18. cikk (1) bekezdésének, 19. cikk (1) és (3) bekezdésének, valamint V. mellékletének, és
b) a benzinre, a dízelolajra és a gázolajra vonatkozó követelmények, illetőleg az üvegházhatású kibocsátott gázok
mennyiségének nyomon követését és mérséklését célzó mechanizmus bevezetése tekintetében a 98/70/EK
irányelv módosításáról, a belvízi hajókban felhasznált tüzelőanyagokra vonatkozó követelmények tekintetében
az 1999/32/EK irányelv módosításáról, valamint a 93/12/EGK irányelv hatályon kívül helyezéséről szóló, 2009.
április 23-i 2009/30/EK európai parlamenti és tanácsi irányelv 1. cikk 5–6. pontjának és IV. mellékletének
való megfelelést szolgálja. Dr. Fellegi Tamás s. k., nemzeti fejlesztési miniszter