20/2010. (XII. 31.) NGM rendelete### a Magyar Kereskedelmi Engedélyezési Hivatal műszaki biztonsági, valamint hatáskörébe utalt építésügyi hatósági eljárásokért fizetendő igazgatási szolgáltatási díjakról.
A villamos energiáról szóló 2007. évi LXXXVI. törvény 170. § (3) bekezdés 4. pontjában, a távhőszolgáltatásról szóló 2005. évi
XVIII. törvény 60. § (2) bekezdés c) pontjában, továbbá a kereskedelemről szóló 2005. évi CLXIV. törvény 12. § (7) bekezdésében
kapott felhatalmazás alapján, az egyes miniszterek, valamint a Miniszterelnökséget vezető államtitkár feladat- és hatásköréről szóló
212/2010. (VII. 1.) Korm. rendelet (a továbbiakban: R.) 73. § c) és h) pontjában meghatározott feladatkörömben eljárva – az R. 2. §
(1) bekezdés c) pontjában meghatározott feladatkörében eljáró közigazgatási és igazságügyi miniszterrel egyetértésben –
a következőket rendelem el: 1. § (1) A műszaki biztonsági hatóság által lefolytatott műszaki biztonsági, valamint a hatáskörébe utalt építésügyi hatósági
eljárásokért, beleértve a műszaki biztonsági hatóság szakhatósági közreműködését más hatóságok eljárásaiban,
a kérelmet előterjesztő ügyfélnek igazgatási szolgáltatási díjat (a továbbiakban: díj) kell fizetnie a Magyar
Kereskedelmi Engedélyezési Hivatal (a továbbiakban: Hivatal), mint a díj beszedésére jogosult részére.
(2) A díj mértékét a melléklet állapítja meg.
(3) Az ügyfél kérelmére soron kívül (15 napon belül), illetve munkaidőn túl végezhető hatósági tevékenység esetében a díj
mértéke a vonatkozó díj 150%-a, a munkaszüneti napon végzett tevékenység esetén a díj mértéke a vonatkozó díj
200%-a. (4) Amennyiben egy kérelem alapján a műszaki biztonsági hatóságnál több, egymástól elkülönült hatósági eljárás indul,
az egyes eljárásokra megállapított díjat minden eljárásra külön meg kell fizetni.
2. § (1) A díjfizetési kötelezettséget a (2) bekezdésben foglaltak szerint, a fizetési számlára történő készpénzfizetés
(a továbbiakban: készpénzutalási megbízás), vagy a fizetési számlák közötti átutalásra szóló megbízás
(a továbbiakban: átutalási megbízás) útján a Hivatal Magyar Államkincstárnál vezetett 10032000-00282448-00000000
számú fizetési számlája javára kell teljesíteni. A belföldi postautalványon történő, fizetési számla nélküli
készpénzátutalás az 1. § (1) bekezdése szerinti hatósági eljárások vonatkozásában díjfizetésre nem alkalmazható.
(2) Amennyiben az ügyfél a hatósági eljárás díját
a) a hatósági eljárás megindítására irányuló kérelem benyújtása előtt, az átutalási megbízás, illetve
a készpénzátutalási megbízás közlemény rovatában az 1. § (1) bekezdése szerinti hatósági eljárás
megnevezésének feltüntetésével fizeti meg, úgy a kérelemben aa) a készpénzátutalási megbízáson található azonosító számot, a befizetett díjat és a fizetési megbízás
befogadásának időpontját, vagy ab) a számlavezető pénzforgalmi szolgáltató nevét, az átutalási megbízással befizetett díj összegét és a fizetési
megbízás befogadásának időpontját köteles közölni; b) a hatósági eljárás megindítására irányuló kérelmének előterjesztése előtt nem fizeti meg, az illetékes hatóság által
kiállított díjbekérő alapján nyolc napon belül köteles a befizetést teljesíteni, a készpénzátutalási megbízás, illetve
az átutalási megbízás közlemény rovatában a hatóság ügyazonosító számának feltüntetésével.
(3) A számlát az adószám kiváltására kötelezettek számára a díjnak az (1) bekezdés szerinti fizetési számlán történő
jóváírását követően, de legkésőbb az ügy érdemében hozott döntés meghozatalával egy időben kell kiállítani.
A kérelemnek, vagy a kérelem külön mellékletének tartalmaznia kell az ügyfél nyilatkozatát a számla kiállításához
szükséges adatokról: az adószám kiváltására kötelezett díjfizető neve, címe (székhelye, illetve telephelye), fizetési
számla száma, valamint adószáma. (4) Ha a befizetést igazoló okiratok alapján megállapítható, hogy az ügyfél tévesen, vagy az e rendeletben meghatározott
mértéket meghaladóan fizetett díjat, a Hivatal a téves befizetés, illetve a díjtöbblet visszatérítéséről az ügyfél
számlavezető pénzforgalmi szolgáltatónál vezetett fizetési számlája javára, legkésőbb az önálló fellebbezéssel
támadható döntést követő nyolc napon belül, átutalási megbízás útján intézkedik.
(5) Amennyiben a hatóság a közigazgatási hatósági eljárás és szolgáltatás általános szabályairól szóló 2004. évi
CXL. törvény 33/A. §-a szerinti díjvisszafizetést köteles teljesíteni, úgy a visszafizetésről az ügyfél számlavezető
pénzforgalmi szolgáltatónál vezetett fizetési számlája javára, átutalási megbízás útján intézkedik.
(6) Amennyiben jogszabály a hatósági eljárás elektronikus úton történő kezdeményezését nem zárja ki, a díjat az eljárás
kezdeményezését követően, átutalási megbízás útján kell megfizetni. Az ügyfélnek az átutalási megbízás „Közlemény”
rovatában fel kell tüntetnie a központi elektronikus szolgáltató rendszer által adott 27 jegyű érkeztető számot. Ez
esetben a díjat legkésőbb – a (2) bekezdés b) pontja szerinti – díjbekérőben foglaltak ügyfél általi megismerését
követő három napon kell megfizetnie. Az elektronikus közszolgáltatás igénybevételével kezdeményezett eljárással
kapcsolatos fizetési kötelezettségek teljesítésére egyebekben az elektronikus közszolgáltatásról és annak
igénybevételéről szóló kormányrendeletben foglalt rendelkezéseket kell alkalmazni. (7) A Hivatal a díjat egyéb bevételeitől elkülönítve tartja nyilván és kezeli.
3. § (1) A díj megállapításával és megfizetésével kapcsolatosan
a) a díjfizetési kötelezettség fennállására vonatkozóan az illetékekről szóló 1990. évi XCIII. törvény (a továbbiakban:
Itv.) 28. § (2)–(3) bekezdésében foglaltakat, b) a díj mértéke tekintetében az Itv. 29. § (2) bekezdés utolsó mondatában, valamint 29. § (4)–(5) bekezdésében
foglaltakat, c) a díj fizetésére kötelezettek körének megállapítására az Itv. 31. § (1) bekezdés első mondatában, 31. § (2)–(6) és
(8) bekezdésében foglaltakat, d) a jogorvoslati eljárási díj visszatérítésére az Itv. 32. §-át,
e) a fizetési meghagyás kibocsátására és a késedelmi pótlék megfizetésére az Itv. 78. § (1)–(3) bekezdésében,
valamint 87. § (1) bekezdésében foglaltakat kell alkalmazni azzal az eltéréssel, hogy ahol az Itv. adóhatóságot említ, azon az eljárásra illetékes és hatáskörrel
rendelkező hatóságot, ahol illetéket említ, azon díjat kell érteni.
(2) Ha a díj visszatérítése azért vált szükségessé, mert a jogorvoslati eljárásban felülvizsgált döntés vagy intézkedés
a kérelmező hátrányára részben vagy egészben jogszabálysértőnek bizonyult, akkor a hatóság a visszatérítésről
hivatalból, a jogorvoslati eljárás során hozott határozatban rendelkezik.
4. § (1) Azokban a hatósági eljárásokban, amelyekben másodfokon a Hivatal központi szerve jár el, a fellebbezés díja az első
fokú eljárásra megállapított díj 50%-a, de legfeljebb 50 000 Ft.
(2) A fellebbezés díját – a (3) bekezdésben foglalt kivétellel – a 2. § (1) bekezdésében és a 2. § (2) bekezdés a) pontjában
meghatározott feltételek szerint előzetesen kell megfizetni. (3) Elektronikus úton előterjesztett fellebbezés esetén a 2. § (6) bekezdésében foglaltak szerint kell eljárni.
5. § (1) A díjat akkor is meg kell fizetni, ha a vizsgálat, helyszíni ellenőrzés eredménytelen, vagy ha az ügyfél mulasztásából
vagy egyéb neki felróható okból meghiúsul. (2) Ha érdemi vizsgálat nélkül megállapítható, hogy a hatósági felügyelet alá tartozó létesítmény, berendezés nem felel
meg a műszaki biztonsági követelményeknek, a vonatkozó díj 50%-át kell megfizetni.
6. § (1) Ez a rendelet 2011. január 1-jén lép hatályba.
(2) Hatályát veszti a Magyar Kereskedelmi Engedélyezési Hivatal egyes műszaki biztonsági közigazgatási eljárásainak és
igazgatási jellegű szolgáltatásainak díjairól szóló 129/2005. (XII. 29.) GKM rendelet.
(3) A Magyar Kereskedelmi Engedélyezési Hivatalnál az e rendelet hatálybalépésekor folyamatban lévő műszaki
biztonsági, valamint hatáskörébe utalt építésügyi hatósági eljárásokra a Magyar Kereskedelmi Engedélyezési Hivatal
egyes műszaki biztonsági közigazgatási eljárásainak és igazgatási jellegű szolgáltatásainak díjairól szóló 129/2005.
(XII. 29.) GKM rendelet 2010. december 31-én hatályos szabályait kell alkalmazni.
Dr. Matolcsy György s. k., nemzetgazdasági miniszter