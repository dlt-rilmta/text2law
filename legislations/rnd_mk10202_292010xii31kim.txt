29/2010. (XII. 31.) KIM rendelete a hagyatéki eljárás egyes cselekményeiről.
A közjegyzőkről szóló 1991. évi XLI. törvény 183. § d) és e) pontjában, valamint a hagyatéki eljárásról szóló 2010. évi XXXVIII. törvény
(a továbbiakban: Törvény) 119. § b)–g) pontjában foglalt felhatalmazás alapján, az egyes miniszterek, valamint
a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet 13. § c) pontjában
meghatározott feladatkörömben eljárva és a 18–23. § tekintetében az egyes miniszterek, valamint a Miniszterelnökséget vezető
államtitkár feladat- és hatásköréről szóló 212/2010. (VII. 1.) Korm. rendelet 73. § c) pontjában meghatározott feladatkörében eljáró
nemzetgazdasági miniszterrel egyetértésben a következőket rendelem el: 1. A hagyatéki leltár
1. § (1) A hagyatéki leltár elkészítéséhez kitöltendő nyomtatvány (a továbbiakban: nyomtatvány) adattartalmát az 1. melléklet
tartalmazza. (2) A nyomtatványt a leltárt készítő – az eljárása során felvett adatokkal – elektronikus úton tölti ki, a nyomtatványt
kitöltése után kinyomtatja és aláírásával, valamint bélyegzőlenyomatával látja el.
2. § (1) Az igazságügyért felelős miniszter (a továbbiakban: miniszter) a nyomtatványt a minisztérium honlapján közzéteszi és
a kitöltéséhez szükséges feltételeket biztosítja. (2) Ha a nyomtatvány adattartalmának módosítására kerül sor, a miniszter ennek tényéről a honlapon az új nyomtatvány
közzétételét megelőző hét nappal korábban tájékoztatást ad. (3) A miniszter az új nyomtatvány közzétételét követően a honlapon tizennégy napon keresztül jelzi annak tényét, hogy
az űrlap megváltozott. 3. § (1) A leltár készítője a nyomtatványon bármely beírt adathoz megjegyzést fűzhet.
(2) A leltárhoz külön irat is csatolható. A csatolt iratot a leltár készítője (több irat esetén növekvő) sorszámmal látja el,
a leltár mellékletei közt felsorolja, továbbá e sorszámot feljegyzi a nyomtatványban szereplő azon adat
megjegyzéseként, amelyre a csatolt irat vonatkozik. 4. § (1) A leltár kijavítása esetén a leltár készítője – a leltár elkészítésére vonatkozó szabályok szerint – kizárólag a helyes adatot
veszi fel a leltárba, és a kijavítást az eredeti leltárhoz csatolja.
(2) A leltár kiegészítése esetén a leltár készítője – a leltár elkészítésére vonatkozó szabályok szerint – kizárólag az új adatot
veszi fel a leltárba, és a kiegészítést az eredeti leltárhoz csatolja.
(3) A kijavítást és a kiegészítést közölni kell azzal, akivel az eredeti leltárt is közölték.
2. A közjegyző letétkezelése 5. § A közjegyző a hagyatéki eljárás során letétbe vehet
a) biztosítási intézkedésként a leltárba felvett – ha az a leltárban nem szerepel, akkor a leltár egyidejű
kiegészítésével – (örökségletét) aa) készpénzt, nyomdai úton előállított értékpapírt, okiratot és
ab) olyan, az aa) pontban nem szereplő vagyontárgyat vagy eszközt, amelynek őrzésére, illetve kezelésére
képes; b) ügy- vagy eseti gondnok kirendelésével, valamint biztosítási intézkedéssel kapcsolatos díj vagy költség
megelőlegezésére vagy viselésére szolgáló pénzösszeget (költségletét). 6. § (1) A közjegyző végzést hoz az örökségletétbe vételről, annak megszüntetéséről, valamint az örökségletétbe-vételi
kérelem elutasításáról. (2) A közjegyző a költségletétbe-vételről jegyzőkönyvet vesz fel.
7. § A közjegyző a letétbe vételről szóló végzésben, illetve jegyzőkönyvben rögzíti
a) a készpénz összegét és a nyomdai úton előállított értékpapír, okirat, vagyontárgy vagy eszköz azonosításához
szükséges adatokat (ideértve az értékére vonatkozó, rendelkezésre álló adatokat, illetve nyilatkozatokat),
valamint b) a letétbevétel rendeltetését (5. § a) vagy b) pontja).
8. § (1) A közjegyző az örökségletétet a letétbevétel okának megszűnésekor – ha a letét tárgyának tulajdonjogáról ideiglenes
hatályú hagyatékátadó végzést hozott, akkor annak megfelelően – adja át a jogosultnak.
(2) A közjegyző a költségletétet esedékessé válását követően haladéktalanul kifizeti a jogosultnak. Ha a költségletét
összege meghaladja a kifizetendő összeget, a közjegyző a fennmaradó összeget a letevőnek fizeti ki.
(3) Az (1) és (2) bekezdés alkalmazásában az átadás, valamint a kifizetés a közjegyző irodájában, vagy – ha a jogosult azt
kéri és az átutalás költségeit a közjegyzőnek megelőlegezi – a jogosult által megadott fizetési számlaszámra átutalással
történik. A közjegyző az átadásról és a kifizetésről (átutalásról) jegyzőkönyvet készít.
9. § Ha a közjegyző értesül arról, hogy a vagyontárgyhoz (sorsjegy, nyereménybetétkönyv) annak örökségletétként
kezelésének ideje alatt nyeremény járult, azt pénznyeremény esetében közjegyzői letétbe veszi, tárgynyeremény
esetében annak megőrzéséről a biztosítási intézkedésekre vonatkozó szabályok szerint dönt.
10. § (1) Ha jogszabály másként nem rendelkezik, a hatósági letétről és a lefoglalt dolgok tárolásának és értékesítésének
részletes szabályairól szóló 40/2009. (IX. 15.) IRM rendelet szerinti őrzési letét szabályait az örökségletétre, a teljesítési
letét szabályait pedig a költségletétre megfelelően alkalmazni kell.
(2) A közjegyző a letétkezelése során a bizalmi őrzés ügyviteli szabályait megfelelően alkalmazza, egyebekben pedig
az (1) bekezdés szerint jár el. 3. A hirdetmények elektronikus nyilvántartása
11. § A hagyatéki eljárásban kibocsátott hirdetményeket és a hirdetményi kézbesítés adatait tartalmazó nyilvántartást
(a továbbiakban: nyilvántartás) a Magyar Országos Közjegyzői Kamara (a továbbiakban: MOKK) e rendeletben
meghatározott szabályok szerint működteti és vezeti. 12. § (1) A MOKK a nyilvántartást tartalmazó informatikai alkalmazás működtetésére szerződést köthet.
(2) Az (1) bekezdés szerint kötött szerződésnek tartalmaznia kell, hogy az informatikai alkalmazás működtetőjére
a MOKK-ra vonatkozó adatvédelmi és titoktartási rendelkezések irányadóak (ideértve a titoktartási időre és
a felmentésre vonatkozó rendelkezéseket is). (3) Az informatikai alkalmazás működtetője biztosítja a nyilvántartásban szereplő adatok védelmét szolgáló személyi
feltételeket és technikai eszközöket. 13. § (1) Ha a közjegyző vagy a MOKK észleli, hogy a nyilvántartásba bejegyzett adatot elírás miatt ki kell javítani, az iránt
a bejegyzésre irányadó eljárás szerint intézkedik. (2) Az informatikai alkalmazást úgy kell kialakítani, hogy a javított adatot a korábban bejegyzett adat mellett
automatikusan rögzítse a nyilvántartásban. 14. § Az informatikai alkalmazást úgy kell kialakítani, hogy automatikusan törölje a nyilvántartásból a hirdetményre
vonatkozó valamennyi adatot, ha annak bejegyzése óta 50 év eltelt.
15. § (1) A MOKK – kérelemre vagy megkeresésre – tájékoztatást nyújt arról, hogy
a) egy személlyel, szervezettel szemben vagy b) egy személy hagyatéki eljárásában
a nyilvántartásba bejegyzett adatok alapján bocsátottak-e ki hirdetményt.
(2) Ha a keresett hirdetmény közzétételére sor került, a tájékoztatás a hirdetménynek a hirdetményi kézbesítésről
vezetett nyilvántartásban szereplő adatait tartalmazza. (3) A tájékoztatás írásban történik.
16. § A hirdetményről való tájékoztatás iránti kérelemben vagy megkeresésben meg kell jelölni
a) az örökhagyó nevét és a címzett nevét vagy
b) az a) pontban megjelölt valamelyik adatot és azt, hogy a hirdetményezés azért történt, mert
ba) a címzett természetes személyazonosító adatainak – részben vagy egészben való – ismeretlensége miatt
nem lehet azonosítani, bb) arra vonatkozó adat merül fel, hogy más törvényes örökös hiányában a Magyar Állam örököl, vagy
bc) a hagyatéki tartozás jogosultja ismeretlen. 17. § Ha a tájékoztatás iránti kérelem nem teljesíthető, e tényről és annak okáról a MOKK az ügyfelet írásban tájékoztatja.
18. § (1) A hirdetmény nyilvántartásba való rögzítésének és közzétételének költségtérítése 2000 Ft (a továbbiakban:
közzétételi költségtérítés). (2) A közzétételi költségtérítés megfizetésére irányuló kötelezettséget a MOKK honlapján közzétett tájékoztatás szerint,
az abban megjelölt számla javára kell teljesíteni. (3) A közzétételi költségtérítést a közjegyző a hirdetménynek a MOKK részére történő megküldésével egyidejűleg fizeti
meg. Ha a hirdetményezés hivatalból történt és annak összegét nem előlegezték (fizették) meg, az átutalást
a közjegyző azt követően teljesíti, hogy az összeget számára megfizették (megelőlegezték).
4. Az elrendelt biztosítási intézkedés foganatosításának költségei 19. § (1) Ha a hagyatéki eljárásban elrendelt biztosítási intézkedést nem a jegyző vagy a közjegyző foganatosítja, a biztosítási
intézkedést foganatosító a felmerült költségeinek megtérítésére és – a biztosítási intézkedés foganatosítására
fordított idő alapján, minden megkezdett óráért – a költségvetési törvényben megállapított kirendelt ügyvédi
óradíjnál nem magasabb összegű munkadíjra tarthat igényt. (2) Költségtérítésként a készkiadások megtérítésére, ha pedig a biztosítási intézkedést foganatosító ezt kéri, a munkaórák
tételes kimutatása mellett a munkadíj 25%-ának megfelelő összegű költségátalány fizetésére kerül sor.
20. § A költségtérítés és a munkadíj (együtt: a biztosítási intézkedés költsége) megelőlegezésére hivatalból vagy
a foganatosító – akár több alkalommal előterjesztett – kérelmére a biztosítási intézkedést elrendelő jegyző vagy
közjegyző végzéssel költségelőleg fizetését rendelheti el. A megfizetett költségelőleget a jegyző vagy a közjegyző
letétbe veszi. 21. § (1) A biztosítási intézkedés költségét a foganatosítója által benyújtott tételes kimutatás és mellékelt számlák alapján
az állapítja meg, aki a biztosítási intézkedést megszünteti.
(2) Ha a biztosítási intézkedés foganatosítója költségátalányt nem kért és a jegyző vagy a közjegyző által megszabott
határidőn belül készkiadásait sem részletezi és igazolja, a készkiadások a rendelkezésre álló adatok alapján kerülnek
megállapításra. 5. A zárgondnok, ügygondnok és eseti gondnok díjazása és költségei
22. § (1) A hagyatéki eljárásban kirendelt zárgondnok, ügygondnok és eseti gondnok (a továbbiakban: gondnok)
költségtérítésként – a (2) bekezdésben foglalt kivétellel – a készkiadásainak megtérítését indítványozhatja.
(2) A gondnok kérelmére a munkaórák tételes kimutatása mellett a munkadíj 25%-ának megfelelő összegű
költségátalány fizetésére kerül sor. (3) A gondnokot a kirendelés teljesítésére fordított idő alapján, minden megkezdett óráért munkadíj illeti meg, amely
nem lehet magasabb, mint a költségvetési törvényben megállapított kirendelt ügyvédi óradíj.
(4) A költségtérítés és munkadíj megelőlegezése és viselése e rendeletnek a biztosítási intézkedés költségeire vonatkozó
szabályai megfelelő alkalmazásával történik. 6. Az iratmásolat díja
23. § (1) A hagyatéki eljárás jegyzőnél található iratainak nem hiteles másolatáért járó díj mértéke oldalanként 100 Ft.
(2) Ha az iratmásolat nagy mennyisége azt indokolja, a másolást a közjegyző vagy a jegyző az (1) bekezdés alapján
számított összeg megelőlegezéséhez kötheti. 7. Záró rendelkezések 24. § (1) Ez a rendelet 2011. január 1-jén lép hatályba.
(2) Hatályát veszti a hagyatéki eljárásról szóló 6/1958. (VII. 4.) IM rendelet.
Dr. Navracsics Tibor s. k.,
közigazgatási és igazságügyi miniszter