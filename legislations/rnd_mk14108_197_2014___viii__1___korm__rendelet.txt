A Kormány 197/2014. (VIII. 1.) Korm. rendelete
az elektromos és elektronikus berendezésekkel kapcsolatos hulladékgazdálkodási tevékenységekről

A Kormány a hulladékról szóló 2012. évi CLXXXV. törvény 88. § (1) bekezdés 5., 12. és 19. pontjában kapott felhatalmazás alapján, az Alaptörvény 15. cikk (1) bekezdésében meghatározott feladatkörében eljárva a következőket rendeli el: 
1. A rendelet hatálya 1. § (1) E rendelet hatálya a) az 1. melléklet 1. pontjában meghatározott elektromos-, elektronikusberendezés-kategóriákba sorolható 
elektromos, elektronikus berendezésre, b) az a) pont szerinti hulladékká vált elektromos, elektronikus berendezésre, c) az a) pont szerinti elektromos, elektronikus berendezések visszavételére, valamint d) a hulladékká vált elektromos, elektronikus berendezések átvételére, gyűjtésére, szállítására, hasznosítására és 
ártalmatlanítására terjed ki. (2) Nem terjed ki e rendelet hatálya a) az olyan elektromos, elektronikus berendezésre, amely Magyarország alapvető biztonsági érdekeinek 
védelmével kapcsolatos, továbbá a fegyverekre, a lőszerekre, a hadianyagokra, ide nem értve a nem kifejezetten katonai célokra szánt termékekben használt elektromos, elektronikus berendezést, 
b) az olyan elektromos, elektronikus berendezésre, amely kifejezetten egy más jellegű, e rendelet hatálya alá nem tartozó berendezés Polgári Törvénykönyv szerinti alkotórészeként lett tervezve és beszerelve, és amely csak az adott elektromos, elektronikus berendezés részeként töltheti be funkcióját, valamint 
c) az izzólámpára. 2. Értelmező rendelkezések 2. § E rendelet alkalmazásában: 1. aktív beültethető orvostechnikai eszköz: az orvostechnikai eszközökről szóló 4/2009. (III. 17.) EüM rendelet 
4. § (1) bekezdés 5. pontja szerinti elektromos vagy elektronikus berendezés; 2. átvételi hely: olyan, a gyártó, a forgalmazó által fenntartott gyűjtőhely, amely az e rendeletben meghatározott 
gyártói kötelezettséggel érintett hulladék átvétele és azt követő gyűjtése céljából lett kialakítva; 3. elektromos, elektronikus berendezés: legfeljebb 1000 V váltakozó feszültségű, valamint legfeljebb 1500 V 
egyenfeszültségű árammal működő berendezés, amelynek rendeltetésszerű működése elektromágneses mezőtől vagy elektromos áramtól függ, ideértve az elektromágneses mező vagy elektromos áram előállítását, mérését, átvitelét biztosító eszközöket is; 
 4. elektromos, elektronikus berendezés háztartásban képződő hulladéka: olyan hulladékká vált elektromos, elektronikus berendezés, amely a háztartásban képződik, továbbá amely kereskedelmi, ipari, intézményi vagy egyéb forrásból származik, ha jellegénél és mennyiségénél fogva az elektromos, elektronikus berendezések olyan hulladékához hasonló, amely háztartásból származik, továbbá az olyan hulladékká vált elektromos, elektronikus berendezés, amelyet feltehetően háztartások és egyéb felhasználók egyaránt használnak; 
 5. eltávolítás: olyan kézi, gépi, vegyi vagy kohászati eljárás útján végzett kezelés, amelynek eredményeképpen a hulladékká vált elektromos, elektronikus berendezésből a veszélyes anyagok, valamint azok keverékei és összetevői egy elkülöníthető anyagáramba kerülnek vagy valamely anyagáram egy elkülöníthető részévé válnak; egy anyag, keverék vagy összetevő akkor tekinthető elkülöníthetőnek, ha ellenőrzés útján igazolható, hogy a kezelés környezetvédelmi szempontból biztonságos; 
 6. export: az elektromos, elektronikus berendezés kereskedelmi vagy egyéb célú, az Európai Gazdasági Térségen kívülre történő szállítása;
 7. finanszírozási megállapodás: valamilyen elektromos, elektronikus berendezéssel kapcsolatos bérleti, haszonbérleti vagy részletfizetési szerződés vagy megállapodás, függetlenül attól, hogy a szerződés vagy megállapodás, illetve bármely kiegészítő szerződés vagy megállapodás rendelkezik-e az elektromos, elektronikus berendezés tulajdonjogának átruházásáról vagy annak lehetőségéről; 
 8. forgalmazó: a hulladékról szóló 2012. évi CLXXXV. törvény (a továbbiakban: Ht.) 2. § 14. pontjában meghatározott forgalmazó, amely az elektromos, elektronikus berendezés piaci hozzáférhetőségét biztosítja; 
 9. forgalomba hozatal: valamely elektromos, elektronikus berendezés piaci hozzáférhetőségének első alkalommal történő üzletszerű biztosítása Magyarország területén; 
10. gyártó: a Ht. 2. § 16. pontjában meghatározott gyártó, aki (amely) a) Magyarország területén letelepedett, és ott saját neve vagy védjegye alatt elektromos, elektronikus 
berendezéseket gyárt, vagy elektromos, elektronikus berendezéseket terveztet vagy gyártat, és a gyártott, illetve terveztetett vagy gyártatott berendezéseket saját neve vagy védjegye alatt forgalmazza, 
b) Magyarország területén letelepedett, és ott saját neve vagy védjegye alatt más beszállítók által gyártott berendezések viszonteladásával foglalkozik, ahol a viszonteladó nem tekintendő gyártónak abban az esetben, ha a berendezés gyártójának márkaneve az a) pontban foglaltaknak megfelelően a berendezéseken megjelenik, 
c) Magyarország területén letelepedett, és Magyarországon harmadik országból vagy egy másik tagállamból származó elektromos, elektronikus berendezéseket hoz üzletszerűen forgalomba, vagy 
d) Magyarországon távközlő eszközök révén elektromos, elektronikus berendezéseket értékesít közvetlenül háztartások vagy egyéb felhasználók részére, de egy másik EGT-tagállamban vagy harmadik országban telepedett le; 
 nem tekintendő gyártónak az, aki (amely) valamely finanszírozási megállapodás értelmében kizárólagos finanszírozást nyújt, kivéve, ha egyúttal az a)–d) pontok szerinti gyártóként is működik; 
11. hulladékká vált elektromos, elektronikus berendezés: a Ht. 2. § (1) bekezdés 23. pontja szerinti hulladék, ideértve valamennyi alkatrészt, készülékrészt és fogyóanyagot, amely a berendezés részét képezi, amikor attól megválnak; 
12. import: elektromos, elektronikus berendezés vámjogszabályok szerinti, az Európai Unió vámterületén kívülről történő behozatala; 
13. in vitro diagnosztikai orvostechnikai eszköz: az in vitro diagnosztikai orvostechnikai eszközökről szóló 8/2003. (III. 13.) ESZCSM rendelet 2. § (1) bekezdés a) pontja szerinti orvostechnikai eszköz vagy 2. § (1) bekezdés b) pontja szerinti tartozék, amely elektromos vagy elektronikus berendezésnek minősül; 
14. közvetítő szervezet: az a Ht. 2. § 38a. pontja szerinti közvetítő szervezet, amely törvényben vagy kormányrendeletben meghatározott hulladékgazdálkodási feladatokat lát el, kivéve azokat a feladatokat, amelyek a környezetvédelmi termékdíjról szóló 2011. évi LXXXV. törvény (a továbbiakban: Ktdt.) hatálya alá tartozó termékdíjköteles termékekre vonatkoznak; 
15. nagyméretű, helyhez kötött elektromos, elektronikus berendezés: különböző típusú készülékek vagy eszközök nagyméretű összessége, a) amelyek összeszerelését, beüzemelését és leszerelését szakemberek végzik, b) amelyeket állandó jelleggel egy előre meghatározott és kifejezetten e célra kijelölt területen lévő 
épület vagy egyéb létesítmény részeként kívánnak használni, és c) amelyek kizárólag ugyanolyan speciális kialakítású berendezésekkel helyettesíthetők; 
16. nagyméretű, rögzített ipari szerszám: gépek, berendezések, illetve azok alkatrészeinek nagyméretű összessége, amelyek egy adott alkalmazás céljából működnek együtt, és amelyeket szakemberek állandó jelleggel egy adott helyen szakemberek beüzemelnek, leszerelnek, használnak, illetve karbantartanak valamely ipari gyártó létesítményben vagy kutatási és fejlesztési létesítményben; 
17. nem közúti mozgó gép: fedélzeti energiaforrással rendelkező gép, amelynek működtetése folyamatos vagy részben folyamatos mozgást követel meg meghatározott munkavégzési helyek között; 
18. orvostechnikai eszköz: az egészségügyről szóló 1997. évi CLIV. törvény 3. § h) pontja szerinti eszköz vagy tartozék, amely elektromos vagy elektronikus berendezésnek minősül; 
19. piaci hozzáférhetőség biztosítása: Magyarország piacán egy termék gazdasági tevékenység keretében történő rendelkezésre bocsátása forgalmazás, fogyasztás vagy használat céljára, függetlenül attól, hogy az fizetés ellenében vagy ingyenesen történik;
20. speciális gyűjtőhely: az elektromos, elektronikus berendezés háztartásban képződő hulladékának elkülönített gyűjtésére szolgáló hulladékgyűjtő pont, ahol az elektromos, elektronikus berendezés háztartásban képződő hulladéka gyűjtőedényben vagy konténerben térítésmentesen elhelyezhető; 
21. történelmi hulladék: a 2005. augusztus 13. napján vagy azt megelőzően gyártott hulladékká vált elektromos, elektronikus berendezés. 
3. A gyártó visszavételi, átvételi, gyűjtési és kezelési kötelezettsége 
3. § (1) A gyártó a) az általa forgalomba hozott, használt elektromos, elektronikus berendezést, valamint b) a más gyártó által forgalomba hozott, használt elektromos, elektronikus berendezést, amely a gyártó által 
forgalomba hozott elektromos, elektronikus berendezéssel jellegében és funkciójában azonos, – különösen a használt elektromos, elektronikus berendezés újrahasználatának biztosítása érdekében – a fogyasztótól visszaveszi, ha azt a fogyasztó a részére visszavételre felajánlja (visszavételi kötelezettség). 
 (2) A gyártó a fogyasztótól visszavett használt elektromos, elektronikus berendezés mennyiségét – ha annak újrahasználata nem biztosítható – a 2. melléklet 1. pontjában meghatározottak szerint gyűjtési mennyiségként elszámolhatja. 
 (3) A gyártó a használt elektromos, elektronikus berendezés visszavételét a fogyasztót terhelő fizetési kötelezettség teljesítéséhez nem kötheti. 
 (4) A gyártó a használt elektromos, elektronikus berendezés visszavételét megtagadhatja, ha az elektromos, elektronikus berendezés az emberi egészségre, testi épségre vagy a környezetre súlyos veszélyt jelent. 
 (5) Ha a gyártó a (4) bekezdésben meghatározott eset valamelyikére hivatkozva a használt elektromos, elektronikus berendezés visszavételét megtagadja, a berendezést hulladéknak kell tekinteni. Ebben az esetben a Ht. 31. § (2) bekezdése alapján gondoskodni kell a hulladék kezeléséről. 
4. § (1) A gyártó a) az általa forgalomba hozott, hulladékká vált elektromos, elektronikus berendezést, b) a más gyártó által forgalomba hozott, hulladékká vált elektromos, elektronikus berendezést, amely a gyártó 
által forgalomba hozott elektromos, elektronikus berendezéssel jellegében és funkciójában azonos, c) a történelmi hulladékká vált elektromos, elektronikus berendezés háztartásban képződő hulladékát, valamint d) az új, az azonos vagy az azonos jellegű és funkciójú termékkel helyettesített történelmi hulladékká vált 
elektromos, elektronikus berendezés háztartásban képződő hulladékát – a hulladék átadásának ösztönzése érdekében – a hulladékbirtokostól átveszi és gyűjti, ha a hulladékbirtokos azt a részére átvételre felajánlja (átvételi és gyűjtési kötelezettség). 
 (2) A gyártó a hulladékká vált elektromos, elektronikus berendezés átvételét – a 25. § (2) bekezdésében meghatározott kivétellel – a hulladékbirtokost terhelő fizetési kötelezettség teljesítéséhez nem kötheti. 
 (3) A gyártónak a hulladékot abban az esetben is át kell vennie, ha a hulladékká vált elektromos, elektronikus berendezés az elektromos, elektronikus berendezésre jellemző alapvető alkotórészeket nem tartalmazza vagy az elektromos, elektronikus berendezést megbontották. 
 (4) A gyártó a hulladékká vált elektromos, elektronikus berendezés átvételét abban az esetben tagadhatja meg, ha a hulladékká vált elektromos, elektronikus berendezés az emberi egészségre, testi épségre vagy a környezetre súlyos veszélyt jelent. 
 (5) Ha a gyártó a hulladékká vált elektromos, elektronikus berendezés átvételét megtagadja, jegyzőkönyvet vesz fel. A jegyzőkönyvben a berendezés azonosítására alkalmas adatokat, továbbá az átvétel megtagadásának indokát, helyét és időpontját kell rögzíteni. A jegyzőkönyvet a gyártónak és a hulladékbirtokosnak alá kell írnia. A gyártó az aláírt jegyzőkönyv egy példányát a hulladékbirtokosnak átadja. 
 (6) Ha a gyártó a hulladékká vált elektromos, elektronikus berendezés átvételét a (4) bekezdés szerinti indok valamelyikére hivatkozva megtagadja, a hulladékbirtokost a helyszínen tájékoztatja arról, hogy a hulladék hol és kinek adható át annak környezetvédelmi szempontból biztonságos kezelése érdekében. Szükség esetén a gyártó a környezetvédelmi hatóságot, illetve egy – a hulladék kezelésére jogosult – gazdálkodó szervezetet a hulladék elszállítása és annak környezetvédelmi szempontból biztonságos kezelése érdekében haladéktalanul tájékoztatja. 
 (7) Az átvétel megtagadása miatti eljárásban a (4) bekezdésben foglaltak bizonyítása a gyártót terheli. Ha az eljárásban a gyártó az (5) bekezdés szerinti jegyzőkönyvet nem mutatja be, az átvétel megtagadásának jogtalanságát vélelmezni kell.
 (8) A gyártó a hulladékká vált elektromos, elektronikus berendezés gyűjtéséről elektromos-, elektronikusberendezés- kategóriánként legalább a 2. melléklet 1.1. pontjában foglalt táblázatban meghatározott gyűjtési aránynak megfelelő mértékben gondoskodik. 
 (9) A gyártó a tárgyévben gyűjtendő hulladékmennyiséget a tárgyév február 20. napjáig elektromos-, elektronikusberendezés-kategóriánként maga állapítja meg. 
5. § (1) Ha a gyártó az átvétel helyén megállapítja vagy – a 3. melléklet szerinti minimumkövetelményekre figyelemmel – a körülményekhez képest alapos okkal feltételezi, hogy a hulladékká vált elektromos, elektronikus berendezés újrahasználata – újrahasználatra történő előkészítés útján – gazdaságosan biztosítható, a gyártó az újrahasználatra történő előkészítésnek a hasznosítással és az újrafeldolgozással szemben elsőbbséget biztosít. Ebben az esetben a gyártó a hulladékká vált elektromos, elektronikus berendezés újrahasználatra előkészítésre történő továbbításáról az elektromos, elektronikus berendezés átvételétől számított 30 napon belül gondoskodik. 
 (2) Ha a hulladékká vált elektromos, elektronikus berendezés újrahasználata – újrahasználatra történő előkészítés útján – gazdaságosan nem biztosítható, a gyártó a hulladék hasznosításáról és újrafeldolgozásáról – elektromos- és elektronikusberendezés-kategóriánként – legalább a 2. melléklet 2.1. pontjában foglalt táblázatban meghatározott hasznosítási és újrafeldolgozási aránynak megfelelő mértékben gondoskodik (hasznosítási kötelezettség). 
 (3) Az olyan hulladékká vált elektromos, elektronikus berendezés vagy alkotórésze esetében, amelynek hasznosítására Magyarországon nem áll rendelkezésre hasznosítási kapacitás, a hasznosítási kötelezettség teljesítésének minősül a hulladékká vált elektromos, elektronikus berendezés vagy alkotórészének az Európai Gazdasági Térségről szóló megállapodásban részes más államban történő, az országhatárt átlépő hulladékszállításról szóló kormányrendelet szerint igazolt hasznosítása is. 
 (4) Az olyan hulladékká vált elektromos, elektronikus berendezés vagy alkotórésze esetében, amelynek hasznosítására Magyarországon nem áll rendelkezésre hasznosítási kapacitás, a hulladékká vált elektromos, elektronikus berendezés vagy alkotórészének hasznosítási célú exportja abban az esetben tekinthető a hasznosítási kötelezettség teljesítésének, ha az exportot végző az országhatárt átlépő hulladékszállításról szóló kormányrendelet alapján igazolja, hogy az adott országban a hasznosítás az e rendeletben foglaltakkal egyenértékű vagy jobb feltételekkel történik. 
 (5) Ha a gyártó a hulladék kezeléséről nem saját maga gondoskodik, a visszavitt használt és újrahasználatra nem alkalmas elektromos, elektronikus berendezést és annak valamennyi alkotóelemét, illetve az átvett hulladékká vált elektromos, elektronikus berendezést és annak valamennyi alkotóelemét elkülönítetten és hiánytalanul kell átadnia az átvételre hulladékgazdálkodási engedéllyel rendelkező jogosult részére. 
6. § Ha az elektromos, elektronikus berendezés újrahasználatra alkalmatlan, illetve a hulladékká vált elektromos, elektronikus berendezés hasznosítása, újrafeldolgozása gazdaságosan nem biztosítható, a gyártó gondoskodik a hulladék ártalmatlanításáról (ártalmatlanítási kötelezettség). 
4. A gyártó tájékoztatási kötelezettsége 7. § (1) A gyártó a visszavételi, átvételi, gyűjtési, hasznosítási és ártalmatlanítási kötelezettségéről a fogyasztót, a forgalmazót és a hulladékbirtokost tájékoztatja. 
 (2) A gyártó gondoskodik arról, hogy a 2005. augusztus 13. napját követően gyártott elektromos, elektronikus berendezésen vagy – ha azon a termék mérete vagy rendeltetése miatt nem lehetséges – a termék csomagolásán, a használati útmutatóban vagy a garanciajegyen a) a 4. mellékletben feltüntetett ábra, b) a gyártó azonosításra alkalmas megjelölés, valamint c) a forgalomba hozatal időpontja jól látható, felismerhető, olvasható és letörölhetetlen legyen. 
 (3) A gyártó a fogyasztókat magyar nyelven tájékoztatja arról, hogy a) az elektromos, elektronikus berendezésekben található veszélyes anyagok a környezetre és az emberi 
egészségre milyen káros hatást gyakorolnak, ha azokat nem a vonatkozó környezetvédelmi előírásoknak megfelelően használják, működtetik; 
b) az elektromos, elektronikus berendezés tartalmaz-e olyan alkatrészt, amely hulladékká válását követően veszélyes hulladéknak minősülne;
c) a hulladékká vált elektromos, elektronikus berendezést elkülönítetten kell gyűjteni, és az a települési hulladékkal együtt nem helyezhető el azonos gyűjtőedényben, továbbá települési hulladékként nem ártalmatlanítható; 
d) a 4. mellékletben szereplő ábra azt a jelentést hordozza magában, hogy a hulladékká vált elektromos, elektronikus berendezést elkülönítetten kell gyűjteni; 
e) az elem- és akkumulátorhulladékkal kapcsolatos hulladékgazdálkodási tevékenységekről szóló kormányrendelet hatálya alá tartozó elemet, akkumulátort tartalmazó elektromos, elektronikus berendezés milyen típusú elemet, akkumulátort tartalmaz, és az milyen módon távolítható el az elektromos vagy elektronikus berendezésből biztonságosan; 
f ) a használt és a hulladékká vált elektromos, elektronikus berendezést a forgalmazás helyén, illetve valamennyi olyan forgalmazónak, amely a használt és a hulladékká vált elektromos, elektronikus berendezéssel jellegében és funkciójában azonos elektromos, elektronikus berendezést értékesít, térítésmentesen átadható; 
g) tevékenységével milyen szerepet vállal az elektromos, elektronikus berendezés újrahasználatában, újrahasználatra történő előkészítésében, valamint a hulladékká vált elektromos, elektronikus berendezés mennyiségének csökkentésében, hasznosításában és az újrafeldolgozás egyéb formáiban; valamint 
h) a 12. § (1)–(5) bekezdése szerinti kötelezettségeinek teljesítésével kapcsolatban felmerült költségeket viseli, és erre garanciát vállal. 
 (4) A gyártó a (3) bekezdésben meghatározott tájékoztatási kötelezettségét a fogyasztók részére a következő módon teljesíti: a) az általa gyártott elektromos, elektronikus berendezésre vonatkozó hirdetést tartalmazó szórólapon, 
reklámújságban, termékismertetőben, továbbá katalógusban, ha ilyeneket saját maga előállít vagy előállíttat; b) az általa gyártott vagy forgalomba hozott elektromos, elektronikus berendezésre vonatkozó használati 
útmutatóban, ismertetőben; c) a honlapján; valamint d) a fogyasztók részére küldött hírlevélben és az általa üzemeltetett webáruház honlapján, ha ilyen 
tevékenységeket saját maga végez. (5) A (4) bekezdés szerinti tájékoztatásnak az adott elektromos, elektronikus berendezésre vonatkozó teljes 
médiafelület legalább 5%-át kell kitennie. A hirdetést tartalmazó szórólap, reklámújság, termékismertető, továbbá katalógus médiafelületén a tájékoztatást az adott elektromos, elektronikus berendezés vonatkozásában addig az időpontig kell megjeleníteni, amíg az adott berendezésre vonatkozó bármilyen jellegű hirdetés azon szerepel. A gyártó az általa gyártott elektromos, elektronikus berendezésre vonatkozó használati útmutatóban, ismertetőben, továbbá honlapjának, a fogyasztók részére küldött hírlevelének és az általa üzemeltetett webáruház honlapjának médiafelületén a tájékoztatást az adott elektromos, elektronikus berendezés vonatkozásában addig az időpontig kell megjeleníteni, amíg az adott berendezést a gyártó gyártja, illetve forgalmazza. 
 (6) A gyártó az új elektromos, elektronikus berendezés értékesítésekor a gyűjtéssel, a szállítással és a kezeléssel kapcsolatban felmerülő becsült költségeiről a fogyasztókat a számlán, a terméken, illetve annak csomagolásán tájékoztathatja. Ebben az esetben a ténylegesen felmerülő költségek nem haladhatják meg a tájékoztatás szerinti becsült költségeket. 
 (7) A gyártó kezelési kötelezettségével összefüggő, az elektromos, elektronikus berendezés alkatrészeinek és alapanyagainak meghatározására, veszélyes anyag tartalmára vonatkozó műszaki dokumentációt, kezelési utasítást az elektromos, elektronikus berendezés forgalomba hozatalától számított 1 hónapon belül az átvállalónak, az OHÜ Országos Hulladékgazdálkodási Ügynökség Nonprofit Korlátolt Felelősségű Társaságnak (a továbbiakban: OHÜ), továbbá a hasznosítást végző hulladékkezelőnek elektronikus formában hozzáférhetővé teszi. 
8. § (1) A gyártó az elektromos, elektronikus berendezés forgalomba hozatalát követő 1 éven belül az Európai Unió területén első alkalommal forgalomba hozott elektromos, elektronikus berendezés valamennyi típusát illetően az újrahasználatra, az újrahasználatra előkészítésre és a kezelésre vonatkozó ingyenes tájékoztatást mindenki számára hozzáférhetővé teszi. A tájékoztatást különösen kézikönyvekben, valamint az elektronikus hírközlés szolgáltatásain keresztül kell biztosítani. 
 (2) A tájékoztatásnak legalább a következőkre kell kiterjednie: a) az elektromos, elektronikus berendezésben található különböző alkatrészek és anyagok meghatározására, 
ideértve a berendezés működése szempontjából nem jelentős tartó és hordozó alkatrészeket is; b) az elektromos, elektronikus berendezésben található veszélyes anyagok és keverékek meghatározására; 
valamintc) arra, hogy a kezelés során a hulladékká vált elektromos, elektronikus berendezésből valamennyi folyadékot és legalább a 26. § (1) bekezdése szerinti anyagot, alkatrészt, tartozékot, összetevőt el kell távolítani. 
5. A gyártó kötelezettségeinek átruházása 9. § (1) A gyártó a használt elektromos, elektronikus berendezés visszavételére és a hulladékká vált elektromos, elektronikus berendezés átvételére vonatkozó kötelezettségét – a forgalmazás helyén történő visszavételi és átvételi kötelezettség kivételével – a) megállapodás alapján a 10. § (1) bekezdése szerinti átvállalóra (a továbbiakban: átvállaló) vagy b) nem termékdíjköteles termék esetén közvetítő szervezetre átruházhatja. 
 (2) A gyártó a gyűjtési, kezelési kötelezettségének teljesítését a) megállapodás alapján azt részben vagy együttesen átvállalóra vagy b) közvetítő szervezetre átruházhatja. 
 (3) A gyártó a Ktdt. hatálya alá tartozó, termékdíjköteles, hulladékká vált elektromos, elektronikus berendezés gyűjtésére, kezelésére vonatkozó kötelezettségének a Ktdt.-ben meghatározott a) egyéni teljesítés, b) OHÜ-n keresztül történő kollektív teljesítés vagy c) termékdíjátalány-fizetés útján tehet eleget. 
10. § (1) Átvállaló – a (2) bekezdésben foglalt kivétellel – lehet, aki (amely) az átruházni kívánt hulladékgazdálkodási tevékenység végzésére hulladékgazdálkodási engedélye folytán jogosult. 
 (2) Nem lehet átvállaló az, aki (amely) gazdasági tevékenységével vagy gazdasági tevékenysége körében a gyűjtési, kezelési kötelezettség átruházása céljából a gyártóval megkötött megállapodást megelőző 3 éven belül a) a környezet védelmének általános szabályairól szóló törvény, valamint b) a Ht. előírásainak megsértésével kapcsolatban meghozott jogerős hatósági határozatban vagy bírósági ítéletben megállapított jogszabálysértést követett el. 
 (3) Az átruházott kötelezettség tekintetében az átvállalóra a gyártóra vonatkozó szabályokat kell megfelelően alkalmazni. 
11. § (1) Ha a gyártó a gyűjtési, kezelési kötelezettségének teljesítését az átvállalóra átruházza, a gyártó és az átvállaló között létrejött megállapodásnak a következőket kell tartalmaznia: a) az átvállalt kötelezettség megjelölését, b) az átvállalt kötelezettséggel érintett elektromos-, elektronikusberendezés-kategóriát, c) az átvállalt kötelezettséggel érintett elektromos, elektronikus berendezés mennyiségét (kilogrammban), 
valamint d) az átvállalóra átruházott kötelezettség ellátásához kapcsolódó tevékenységének leírását. 
 (2) A gyártó az átvállalóval kötött megállapodást a megállapodás létrejöttét követő 15 napon belül az Országos Környezetvédelmi és Természetvédelmi Főfelügyelőségnek (a továbbiakban: OKTF) jóváhagyásra megküldi. 
 (3) A gyártó a megállapodás módosítását vagy megszűnését a módosítást vagy megszűnést követő 15 napon belül az OKTF-nek bejelenti. 
 (4) Az OKTF a megállapodást vagy annak módosítását határozatban jóváhagyja, ha a megállapodás vagy a megállapodás módosításának tartalma megfelel a 10. §-ban és az (1) bekezdésben előírt követelményeknek. 
6. A gyártó által viselt költségek 12. § (1) A gyártó – az (5) és (6) bekezdésben meghatározott eltéréssel – viseli a visszavételre, az átvételre, a gyűjtésre és a kezelésre vonatkozó kötelezettségek teljesítésével kapcsolatos költségeket.
 (2) Ha a gyártó a forgalmazóval értékesítési szerződést kötött, a gyártó a 22. §-ban és a 23. §-ban foglaltaknak megfelelően a) a forgalmazó által visszavett elektromos, elektronikus berendezés tárolásának és a forgalmazótól történő 
elszállításának, b) a forgalmazó által átvett hulladékká vált elektromos, elektronikus berendezés gyűjtésének, c) a gyűjtőedények elhelyezésének, valamint d) az elektromos, elektronikus berendezés háztartásban képződő hulladékának a háztartásokból a gyűjtőhelyre, 
továbbá a gyűjtőhelyről a hulladékkezelő létesítménybe történő elszállításának költségeit viseli. 
 (3) A gyártó viseli a 2005. augusztus 13-át követően forgalomba hozott elektromos, elektronikus berendezésből képződött, nem háztartásból származó elektromos, elektronikus berendezés hulladékának gyűjtésével, környezetkímélő kezelésével kapcsolatban felmerült költségeket. 
 (4) A gyártó a forgalmazó kérésére az értékesítési szerződésben meghatározott mennyiségnek megfelelő elektromos, elektronikus berendezés háztartásban képződő hulladékát a forgalmazótól átveszi, és viseli az ezzel kapcsolatos költségeket. 
 (5) Ha az elektromos, elektronikus berendezés háztartásban képződő hulladéka történelmi hulladéknak minősül, a gyártó a történelmi hulladék átvételének, gyűjtésének és kezelésének költségeihez az adott kategóriába tartozó elektromos, elektronikus berendezés – amelyből a történelmi hulladék képződött – forgalomba hozatalának arányában járul hozzá. 
 (6) A gyártó vagy a nevében eljáró harmadik személy a gyártó által viselt költségek visszatérítésére visszafizetési eljárást alakíthat ki abban az esetben, ha az adott elektromos, elektronikus berendezést forgalomba hozatal céljából Magyarországon kívülre szállítják. 
7. A gyártó biztosítékadási kötelezettsége 13. § (1) A gyártó a gyűjtési, kezelési kötelezettségei ellátásának biztosítására – a (4) bekezdésben meghatározott kivétellel – vagyoni biztosítékot képez. 
 (2) A vagyoni biztosíték mértékét és számításának módját az 5. melléklet határozza meg. (3) A tárgyévre vonatkozó vagyoni biztosítékot a tárgyév február 20. napjáig kell képezni. Ha a gyártó a tevékenységét 
a tárgyévben kezdi meg, a vagyoni biztosítékot a tárgyév végéig havonta kell képeznie. (4) A gyártónak nem kell vagyoni biztosítékot képeznie: 
a) ha a gyűjtési, kezelési kötelezettségének közvetítő szervezet útján tesz eleget vagy b) a Ktdt. hatálya alá tartozó termékdíjköteles termékek vonatkozásában. 
14. § (1) A vagyoni biztosíték típusa a következő lehet: a) a gyártói részvétel a hulladékká vált elektromos, elektronikus berendezésekkel történő gazdálkodásra 
szolgáló finanszírozási rendszerben, b) környezetvédelmi biztosítás, c) hitelintézet vagy biztosító intézet által vállalt garancia vagy ezzel egyenértékű banki kötelezettségvállalás, d) biztosítási szerződés alapján kiállított – készfizető kezességvállalást tartalmazó – kötelezvény, e) hitelintézetnél garanciavállalás céljából elhelyezett, elkülönítetten kezelt és zárolt pénzösszeg vagy f ) biztosítási szerződés. 
 (2) A vagyoni biztosíték létrehozására vonatkozó igazolást a gyártó az adatszolgáltatási kötelezettség teljesítésével egyidejűleg megküldi az OKTF részére. 
 (3) A gyártó a tárgyévi vagyoni biztosíték felett az OKTF által kiadott engedély birtokában rendelkezhet. A vagyoni biztosíték feletti rendelkezés engedélyezését a gyártó a tárgyévet követő év adatszolgáltatási kötelezettségének teljesítésével egyidejűleg kezdeményezheti. 
 (4) A tárgyévi vagyoni biztosítékkal az OKTF jóváhagyását követően a gyártó szabadon rendelkezhet. (5) A tárgyévi vagyoni biztosíték feletti rendelkezés jogát az OKTF a tárgyévet követő év szeptember 1-jéig akkor 
engedélyezi, ha a gyártó a) a tárgyévi visszavételi, átvételi, gyűjtési, hasznosítási és ártalmatlanítási, valamint b) az éves adatszolgáltatási kötelezettségét teljesítette.
8. A gyártók és a közvetítő szervezetek nyilvántartásba vétele 
15. § (1) A gyártó a 6. melléklet szerinti adatlap kitöltésével és az OKTF részére történő megküldésével kérelmezi a nyilvántartásba vételét, egyidejűleg vállalja, hogy a 6. mellékletben meghatározott adataiban bekövetkezett változásokat – a változás bekövetkezését követő 15 napon belül – az OKTF-nek az adatváltozás tényét igazoló dokumentum egyidejű csatolásával írásban bejelenti. A nyilvántartásba vétel iránti kérelmet legkésőbb az elektromos, elektronikus berendezés forgalomba hozatalának megkezdéséig kell benyújtani. 
 (2) A 2. § 10. pont d) alpontja szerinti gyártót az elektromos, elektronikus berendezés forgalomba hozatalának helye szerinti európai uniós tagállamban kell nyilvántartásba venni. 
 (3) Ha a gyártó a gyűjtési, hasznosítási és ártalmatlanítási kötelezettségének teljesítését az átvállalóra vagy a közvetítő szervezetre átruházza, a nyilvántartásba vétel iránti kérelemhez – az (1) bekezdésben meghatározottakon túl – csatolni kell az átvállalóval vagy a közvetítő szervezettel kötött megállapodást is. 
 (4) Az OKTF a gyártó nyilvántartásba vételével egyidejűleg a gyártónak nyilvántartási számot ad. (5) A gyártó e rendelet szerinti tevékenysége megszüntetését az OKTF-nek bejelenti, és ezzel egyidejűleg a tárgyévre 
vonatkozó adatszolgáltatási kötelezettségét teljesíti. A bejelentést és az adatszolgáltatási kötelezettség teljesítését követően az OKTF a gyártót a nyilvántartásból törli. 
16. § (1) A hulladékká vált elektromos, elektronikus berendezésekkel kapcsolatos hulladékgazdálkodási tevékenységek közvetítését végző közvetítő szervezetnek a tevékenysége megkezdéséhez, folytatásához szükséges nyilvántartásba vétel iránti kérelmét az OKTF részére kell benyújtania. 
 (2) A nyilvántartásba vétel iránti kérelemnek a következő adatokat és dokumentumokat kell tartalmaznia: a) a gyártó és a közvetítő szervezet cégjegyzékszáma; b) a kötelezettség teljesítésének módja; c) az üzletszabályzat tervezete, ideértve az általános szerződési feltételeket is; d) a közvetítő szervezettel szerződésben álló gyártók és forgalmazók listája; valamint e) igazolás a (3) bekezdésben foglaltakról. 
 (3) A nyilvántartásba az a Ktdt. hatálya alá nem tartozó nonprofit gazdasági társaságként bejegyzett közvetítő szervezet vehető, a) amelynek szolgáltatásait bárki igénybe veheti az alapszabályában vagy az alapító okiratában meghatározott 
feltételek teljesítése esetén; b) amely az alaptevékenységéhez szükséges mértékű – legalább 30 millió forint összegű – alaptőkével 
rendelkezik; valamint c) amely gazdasági tevékenységével vagy a környezet védelmének általános szabályairól szóló törvény 
előírásainak megsértésével kapcsolatban a nyilvántartásba vétel iránti kérelem benyújtását megelőző 3 éven belül meghozott jogerős hatósági határozatban vagy bírósági ítéletben megállapított jogszabálysértést nem követett el. 
 (4) Az OKTF a közvetítő szervezet nyilvántartásba vételével egyidejűleg a közvetítő szervezetnek nyilvántartási számot ad. 
 (5) A közvetítő szervezet a nyilvántartásba vételt követően a (2) és (3) bekezdésben meghatározott adatokban vagy körülményekben bekövetkezett változásokat – a változás bekövetkeztétől számított 15 napon belül – az OKTF-nek a változás tényét igazoló dokumentum csatolásával egyidejűleg bejelenti. A bejelentés tényéről az OKTF a bejelentéstől számított 30 napon belül a környezetvédelmi és természetvédelmi felügyelőséget (a továbbiakban: felügyelőség) tájékoztatja. 
 (6) Az OKTF a közvetítő szervezetet törli a nyilvántartásból, ha a nyilvántartás feltételei már nem állnak fenn. (7) A nyilvántartásba vételi, az adatmódosítási és a nyilvántartásból történő törlés iránti kérelmet a 6. melléklet szerinti 
formanyomtatványon vagy elektronikus űrlapon kell benyújtani. A formanyomtatványt és az elektronikus űrlapot az OKTF honlapján és a kormányzati portálon kell közzétenni. 
9. A gyártó, az átvállaló és a közvetítő szervezet nyilvántartási és adatszolgáltatási kötelezettsége 
17. § (1) A gyártó – a (2) bekezdés szerinti adattartalommal – nyilvántartást vezet, és – a (2) bekezdésben meghatározott határidőn belül és tartalommal – az OKTF részére adatot szolgáltat.
 (2) A gyártó az OKTF részére adatot szolgáltat a tárgyév február 20. napjáig a) a tárgyévet megelőző évben Magyarországon forgalomba hozott elektromos, elektronikus berendezés 
mennyiségéről (tömeg szerint, berendezés-kategóriánként); b) a tárgyévben Magyarországon forgalomba hozni tervezett elektromos, elektronikus berendezés 
mennyiségéről (tömeg szerint, berendezés-kategóriánként); c) a tárgyévet megelőző évben Magyarországon teljesített gyűjtési kötelezettségének mennyiségéről (tömeg 
szerint, berendezés-kategóriánként); d) a tárgyévben Magyarországon teljesített gyűjtési kötelezettségének mennyiségéről (tömeg szerint, 
berendezés-kategóriánként); e) azokról a hulladékká vált elektromos, elektronikus berendezések mennyiségéről (tömeg szerint, berendezés- 
kategóriánként), amelyeket a tárgyévet megelőző évben ea) az átvételi helyeken és gyűjtőhelyeken összesen átvett, gyűjtött, eb) közvetítő szervezetnek, kereskedőnek, előkezelőnek, hasznosítónak, ártalmatlanítónak kezelésre 
összesen átadott, ec) hulladékkezelőtől, illetve hulladékkezelő létesítményből további hasznosítás vagy ártalmatlanítás 
céljából elszállított; f ) a tárgyévben gyűjteni, kezelni tervezett hulladékká vált elektromos, elektronikus berendezés mennyiségéről 
(tömeg szerint, berendezés-kategóriánként); g) a tárgyévi visszavételi, átvételi, gyűjtési és kezelési kötelezettségei ellátásának módjáról; h) a 14. § (1) bekezdése szerinti tárgyévi vagyoni biztosíték összegéről és típusáról. 
 (3) A gyártó a (2) bekezdés a)–f ) pontja szerinti adatszolgáltatási kötelezettségét a 7. mellékletben, a (2) bekezdés g) és h) pontja szerinti adatszolgáltatási kötelezettségét a 6. mellékletben foglalt adatlap kitöltésével teljesíti az OKTF részére. 
 (4) Ha a gyártó termékdíjátalány-fizetés, illetve OHÜ-n keresztül történő kollektív teljesítés útján tesz eleget a gyűjtési, kezelési kötelezettségének, kizárólag a (2) bekezdés a)–d) és g) pontjában foglaltakról kell adatot szolgáltatnia. 
 (5) A gyártó a nyilvántartását a számvitelről szóló 2000. évi C. törvény 169. § (1) bekezdésében meghatározott ideig megőrzi. 
18. § (1) Az átvállaló és a közvetítő szervezet – a (2) bekezdés szerinti adattartalommal – nyilvántartást vezet, és – a (2) bekezdésben meghatározott határidőn belül és tartalommal – az OKTF részére adatot szolgáltat. 
 (2) Az átvállaló és a közvetítő szervezet az OKTF részére adatot szolgáltat a tárgyév február 20. napjáig a) a tárgyévet megelőző évben az általa kötött megállapodások alapján visszavett elektromos, elektronikus 
berendezés tömegéről (kilogrammban); b) a tárgyévet megelőző évben az általa kötött megállapodások alapján átvett és gyűjtött hulladék tömegéről 
(kilogrammban); c) arról, hogy mely gyártókkal, forgalmazókkal, gazdálkodó szervezetekkel milyen mennyiségre kötött 
megállapodást visszavételre, átvételre, gyűjtésre, kezelésre. (3) Az átvállaló és a közvetítő szervezet az adatszolgáltatási kötelezettségét az OKTF felé a 8. mellékletben foglalt 
adatlapok kitöltése útján teljesíti. (4) Ha a gyártó termékdíjátalány-fizetés, illetve az OHÜ-n keresztül történő kollektív teljesítés útján tesz eleget 
a gyűjtési, kezelési kötelezettségének, a 17. § (2) bekezdés e) és f ) pontjában foglaltakról a tárgyév február 20. napjáig az OKTF részére az OHÜ szolgáltat adatot. 
 (5) Az OHÜ az adatszolgáltatási kötelezettségét az OKTF felé a 7. mellékletben foglalt adatlapok kitöltése útján teljesíti. (6) Az átvállalóra, a közvetítő szervezetre és az OHÜ-re a 17. § (5) bekezdését is alkalmazni kell. (7) Az átvállalónak és a közvetítő szervezetnek a 8. mellékletben, az OHÜ-nek a 7. mellékletben foglalt adatlapok 
alapján összesített adatokra vonatkozóan kell az adatszolgáltatást teljesítenie. 
19. § (1) Az adatszolgáltatás során közölt adatok teljeskörűségéért, az adatszolgáltatásra kötelezettre vonatkozó számviteli szabályokkal, statisztikai rendszerrel, valamint a saját egyéb nyilvántartási rendszereivel, mérési, megfigyelési adataival való egyezésért az adatszolgáltatásra kötelezett felel. 
 (2) Az adatszolgáltatás nyomtatványon vagy elektronikus úton, az elektronikus aláírásról szóló törvényben meghatározottak szerinti minősített elektronikus aláírással ellátott elektronikus okirat útján is teljesíthető.
20. § (1) Az OKTF minden év szeptember 1-jéig feldolgozza a teljesített adatszolgáltatások adatait, és azokat 30 napon belül elektronikus úton megküldi az OHÜ-nek. Az adatszolgáltatásból származó feldolgozott adatok nyilvánosak, és az OKTF honlapján keresztül folyamatosan, térítésmentesen hozzáférhetők. A gyártók és a nevükben eljáró harmadik személyek nyilvántartásba vételének megkönnyítése érdekében, az OKTF az európai uniós tagállamok nyilvántartási rendszeréhez történő hozzáférés lehetőségét az elérhetőség megjelölésével a honlapján biztosítja. 
 (2) A tartalmilag vagy formailag hibás adatot szolgáltató kötelezettet az OKTF az adatszolgáltatás legfeljebb 30 napon belül történő hiánypótlásra szólítja fel. 
10. A meghatalmazott képviselő 21. § (1) Az Európai Gazdasági Térséghez tartozó államban székhellyel rendelkező gyártó az e rendeletben meghatározott valamennyi kötelezettségét meghatalmazott képviselője útján teljesíti, ha Magyarországon ezt a tevékenységet nem a külföldiek magyarországi befektetéseiről szóló 1988. évi XXIV. törvény 3. § (1) bekezdése szerinti valamelyik letelepedési formában végzi. 
 (2) A meghatalmazott képviselő írásbeli, állandó meghatalmazással jelölhető ki. A meghatalmazott képviselőnek magyar adószámmal kell rendelkeznie. 
11. A forgalmazó kötelezettségei 22. § (1) A forgalmazónak felajánlott használt elektromos, elektronikus berendezés visszavételére a 3. § rendelkezéseit, a forgalmazónak felajánlott hulladékká vált elektromos, elektronikus berendezés átvételére és gyűjtésére a 4. § rendelkezéseit kell megfelelően alkalmazni. 
 (2) A forgalmazó a hulladékbirtokos által felajánlott olyan elektromos, elektronikus berendezés háztartásban képződő hulladékát, amelynek egyik oldala sem haladja meg a 25 cm-t, a legalább 400 m2 alapterületű elektromos, elektronikus berendezés értékesítésére alkalmas eladótérrel rendelkező kiskereskedelmi tevékenységet végző üzletében vagy közvetlenül az üzlet előtt, mellett a hulladékbirtokostól átveszi és gyűjti, ha a hulladékbirtokos azt a részére átvételre felajánlja. 
 (3) A forgalmazó a (2) bekezdésben meghatározott kötelezettségét a hulladékká vált elektromos, elektronikus berendezés közvetlen átvétele vagy speciális gyűjtőhelyre telepített gyűjtőedényben történő gyűjtés útján teljesíti. A gyűjtőedényt jól látható és könnyen hozzáférhető helyen kell elhelyezni. 
 (4) Ha a fogyasztó a forgalmazótól új elektromos, elektronikus berendezést vásárol, és azt a forgalmazó a fogyasztónak házhoz szállítja, a forgalmazó a fogyasztó által felajánlott, a vásárolt berendezéssel azonos mennyiségű és azonos használati célú elektromos, elektronikus berendezés háztartásban képződő hulladékát a fogyasztótól, hulladékbirtokostól átveszi és elszállítja. 
 (5) Ha a forgalmazó a hulladék kezeléséről nem saját maga gondoskodik, a visszavitt elektromos, elektronikus berendezést és annak valamennyi alkotóelemét, illetve az átvett, hulladékká vált elektromos, elektronikus berendezést és annak valamennyi alkotóelemét elkülönítetten és hiánytalanul át kell adnia a gyártó vagy az átvételre hulladékgazdálkodási engedéllyel rendelkező jogosult részére. 
23. § (1) A forgalmazó az e rendelet szerinti kötelezettségéről a fogyasztót, a hulladékbirtokost tájékoztatja. (2) A fogyasztók, hulladékbirtokosok forgalmazó általi tájékoztatására a 7. § (3)–(6) bekezdésében foglaltakat kell 
megfelelően alkalmazni. 12. Az újrahasználatra vonatkozó szabályok 24. § (1) Használt elektromos, elektronikus berendezés kizárólag a 3. mellékletben meghatározott feltételek teljesülése esetén hozható ismételten forgalomba. 
 (2) A hulladékká vált elektromos, elektronikus berendezés csak azt követően hozható forgalomba, hogy a hulladékká vált elektromos, elektronikus berendezést tisztítás, javítás és ellenőrzés útján újrahasználatra megfelelően előkészítettek, és az a Ht. 9. § (1) bekezdésében és 3. mellékletében meghatározott valamennyi feltételt teljesíti. 
 (3) Ha a 3. mellékletben meghatározott feltételek nem teljesülnek, az újrahasználatra előkészíteni kívánt használt elektromos, elektronikus berendezést hulladéknak kell tekinteni, és a Ht. 31. § (2) bekezdésében meghatározottak szerint gondoskodni kell annak kezeléséről.
13. A gyűjtésre, a szállításra és a kezelésre vonatkozó szabályok 
25. § (1) A hulladékká vált elektromos, elektronikus berendezést – különösen az ózonlebontó anyagokat és fluorozott, üvegházhatást okozó gázokat tartalmazó hőcserélő berendezések hulladékát, a higanyt tartalmazó fénycsövek hulladékát és a fotovoltaikus panelek hulladékát – elkülönítetten kell gyűjteni. 
 (2) Ha az elektromos, elektronikus berendezés nem háztartásban képződő hulladéka történelmi hulladéknak minősül, és a nem természetes személy hulladékbirtokos a hulladékká vált elektromos, elektronikus berendezést nem helyettesíti új, azonos vagy azonos funkciójú elektromos, elektronikus berendezéssel, a hulladékká vált elektromos, elektronikus berendezést a hulladékgazdálkodási engedéllyel rendelkező gazdálkodó szervezet által üzemeltetett gyűjtőhelyen a jogosultnak átadja, és annak kezelési költségeit megfizeti. 
 (3) A hulladékká vált elektromos, elektronikus berendezést az átvételi helyhez, valamint az átvételi helytől a hulladék kezelésének helyére történő szállítása során nem kell veszélyes hulladékként szállítani. 
 (4) A hulladékká vált elektromos, elektronikus berendezés szállítását és gyűjtését úgy kell végezni, hogy a berendezésben lévő veszélyes anyagok elkülönítése, újrahasználatra előkészítése, újrafeldolgozása maradéktalanul biztosítható legyen. Az újrahasználatra előkészítés és az újrafeldolgozás különösen akkor biztosítható, ha a hulladékká vált elektromos, elektronikus berendezés szállítása és gyűjtése során a hulladék nem károsodik, szennyeződik, és nincs kitéve az időjárás hatásainak. 
 (5) A hulladékká vált elektromos, elektronikus berendezés szállítását a 9. mellékletben meghatározott minimumkövetelményeknek megfelelően kell végezni. 
26. § (1) A kezelés során a hulladékká vált elektromos, elektronikus berendezésből valamennyi folyadékot és legalább a következő anyagokat, alkatrészeket, tartozékokat, összetevőket kell eltávolítani (eltávolítás): a) a PCB, valamint PCB-t tartalmazó berendezések kezelésének részletes szabályairól szóló miniszteri 
rendeletben meghatározott PCB-t tartalmazó berendezéseket; b) a higanyt tartalmazó összetevőket, így különösen a kapcsolókat, a háttérvilágítást biztosító lámpákat; c) az elem- és akkumulátorhulladékkal kapcsolatos hulladékgazdálkodási tevékenységekről szóló 
kormányrendelet hatálya alá tartozó elemeket, akkumulátorokat; d) a mobiltelefonok nyomtatott áramköri lapjait általánosan, továbbá egyéb eszközök nyomtatott áramköreit, 
ha a nyomtatott áramköri lap felülete nagyobb, mint 10 cm2; e) a tonereket (a folyadékos, zselés és színes tonereket egyaránt); f ) a brómtartalmú gyulladásgátló szert tartalmazó műanyagokat; g) az azbeszthulladékot, valamint az azbeszttartalmú összetevőket; h) a katódsugárcsöveket; i) a fluorozott-klórozott szénhidrogéneket (CFC), a részlegesen halogénezett fluorozott-klórozott 
szénhidrogéneket (HCFC), a fluorozott szénhidrogéneket (HFC), a szénhidrogéneket (HC); j) a gázkisülés elvén működő lámpákat; k) a 100 cm2-nél nagyobb felületű folyadékkristályos kijelzőket (lehetőség szerint burkolattal együtt), valamint 
az összes olyan kijelzőt, amelynek háttérvilágítását gázkisüléses lámpával oldották meg; l) a külső elektromos vezetékeket; m) a külön jogszabály szerint meghatározott nehezen feldolgozható kerámiaszálakat tartalmazó összetevőket; n) a radioaktív alkotókat tartalmazó összetevőket, kivéve a határérték alattiakat; o) a 25 mm-nél nagyobb magasságú, 25 mm-nél nagyobb átmérőjű vagy hasonló méretű, veszélyes anyagokat 
tartalmazó elektrolitikus kondenzátorokat. (2) Az elkülönítetten gyűjtött, hulladékká vált elektromos, elektronikus berendezésből a következő alkatrészeket és 
összetevőket kell eltávolítani: a) a katódsugárcsövek esetében a fluoreszkáló réteget; b) az ózont lebontó gázokat tartalmazó elektromos, elektronikus berendezések és az olyan elektromos, 
elektronikus berendezések esetében, amelyek globális felmelegedési potenciálja a 15-ös értéket meghaladja, így különösen a habokat és hűtőberendezéseket, a gázokat ki kell vonni és azokat kezelni kell; az ózont lebontó gázokat az ózonréteget lebontó anyagokról szóló, 2009. szeptember 16-i 1005/2009/EK európai parlamenti és tanácsi rendeletében előírtaknak megfelelően kell kezelni; 
c) a gázkisüléses lámpák esetében a higanyt. (3) Az elkülönítetten gyűjtött, hulladékká vált elektromos, elektronikus berendezés kizárólag az (1) és (2) bekezdésben 
meghatározott előkezelést követően kezelhető. (4) Az (1) és (2) bekezdésben foglaltakat úgy kell alkalmazni, hogy az ne akadályozza az elektromos, elektronikus berendezés vagy a berendezés egyes összetevőinek környezetvédelmi szempontból megfelelő újrahasználatát és újrafeldolgozását. 
 (5) A hulladékká vált elektromos, elektronikus berendezés tömegét a kezelést megelőzően, a képződött hulladékfrakciók tömegét a kezelés befejezését követően meg kell mérni. 
 (6) A hulladékká vált elektromos, elektronikus berendezés kezelése során az elérhető legjobb technikát kell alkalmazni. 
27. § A hulladékká vált elektromos, elektronikus berendezés kezelésére – a tárolást is ideértve – szolgáló helyen a következő feltételeket kell biztosítani: a) mérleg a kezelt hulladék tömegének mérésére, b) át nem eresztő felületek és víz-, illetve időjárásálló borítás a megfelelő területeken, a kiömlő anyag 
összegyűjtésére alkalmas eszközökkel, szükség esetén ülepítőkkel és tisztító-zsírtalanító berendezésekkel, c) megfelelő hulladéktároló hely a szétszerelt alkatrészekhez, összetevőkhöz, d) megfelelő tartályok a szárazelemek, a PCB/PCT tartalmú kondenzátorok és egyéb veszélyes hulladék, így 
különösen a radioaktív hulladék tárolására, valamint e) vízkezelő berendezések, az egészségügyi és környezetvédelmi rendelkezéseknek megfelelően. 
14. A hatósági ellenőrzésre vonatkozó szabályok 28. § A gyártó az e rendeletben meghatározott kötelezettségeinek teljesítését, valamint az átvállalónak és a közvetítő szervezetnek az e kötelezettségek átvállalása alapján végzett tevékenységét az OKTF ellenőrzi. 
29. § Ha a gyártó és az átvállaló között létrejött megállapodás alapján a gyártó, az átvállaló a tárgyévi átvételi és gyűjtési kötelezettséggel érintett hulladékmennyiséget nem igazolja, az átvételi, gyűjtési, hasznosítási és ártalmatlanítási kötelezettségét nem teljesíti, az OKTF a kötelezettséggel érintett hulladék kezeléséről a gyártó vagy az átvállaló által nyújtott vagyoni biztosíték terhére, az arra feljogosított hulladékkezelő útján gondoskodik. 
15. Tájékoztatás a tagállamok részére és jelentés az Európai Bizottság felé 
30. § (1) A környezetvédelemért felelős miniszter gondoskodik az elkülönítetten gyűjtött elektromos, elektronikus berendezések olyan hulladékára vonatkozó információknak az Európai Unió tagállamainak részére történő ingyenes átadásáról, amelyet a) a gyártók, illetve a nevükben eljáró harmadik személyek, b) a forgalmazók vagy c) gyűjtőhelyek és hulladékkezelő létesítmények üzemeltetői vettek át, illetve gyűjtöttek össze. 
 (2) Az elektromos és elektronikus berendezések hulladékairól szóló, 2012. július 4-i 2012/19/EU európai parlamenti és tanácsi irányelv 16. cikk (5) bekezdésében meghatározott jelentéstételi kötelezettség végrehajtásáról – a 2004/249/EK bizottsági határozat, valamint a 2005/369/EK bizottsági határozat alapján – a környezetvédelemért felelős miniszter gondoskodik. 
16. Igazgatási együttműködés és információcsere 31. § (1) Annak érdekében, hogy a kötelezettek megfeleljenek e rendelet előírásainak, a környezetvédelemért felelős miniszter együttműködik az Európai Unió tagállamaival és az Európai Unió Bizottságával. 
 (2) Az együttműködés különösen a környezetvédelmi hatóság részére szolgáltatott adatokhoz, valamint a kötelezettek ellenőrzésének eredményeihez történő hozzáférés engedélyezésére terjed ki. 
17. Záró rendelkezések 32. § (1) Ez a rendelet – a (2) és (3) bekezdésben meghatározott kivétellel – a kihirdetését követő 8. napon lép hatályba. (2) A 36–39. §, a 10. melléklet és a 11. melléklet 2015. január 1-jén lép hatályba. (3) A 40–43. §, a 12. melléklet és a 13. melléklet 2018. január 1-jén lép hatályba.
33. § E rendelet rendelkezéseit a rendelet hatálybalépését követően indult ügyekben és a megismételt eljárásokban kell alkalmazni. 
34. § (1) A gyártó 2015. december 31-éig biztosítja, hogy az elkülönítetten gyűjtött elektromos, elektronikus berendezés háztartásban képződő hulladékának tekintetében az összegyűjtött hulladékmennyiség lakosonkénti éves átlagos aránya elérje a tárgyévet megelőző 3 évben összegyűjtött, hulladékká vált elektromos, elektronikus berendezések átlagos tömegét, ha az éves gyűjtési arány meghaladja a 4 kilogramm mennyiséget. 
 (2) A gyártó 2016. január 1-jétől biztosítja, hogy az összegyűjtött, hulladékká vált elektromos, elektronikus berendezések össztömege eléri a tárgyévet megelőző 3 évben forgalomba hozott elektromos, elektronikus berendezések átlagos tömegének legalább 45%-át. A gyártó biztosítja továbbá, hogy ez a gyűjtési arány 2018. december 31-éig folyamatosan növekedjen. 
 (3) A gyártó 2019. január 1-jétől biztosítja, hogy az összegyűjtött, hulladékká vált elektromos, elektronikus berendezések össztömege eléri a) a tárgyévet megelőző 3 évben forgalomba hozott elektromos, elektronikus berendezések átlagos tömegének 
legalább 65%-át vagy b) a Magyarországon képződött, hulladékká vált elektromos, elektronikus berendezések legalább 85%-át. 
 (4) Az (1)–(3) bekezdésben meghatározottak teljesítése érdekében a gyártónak gondoskodnia kell a hasznosítási arányok teljesítéséről az Országos Hulladékgazdálkodási Tervvel összhangban. 
35. § (1) Ez a rendelet a) az elektromos és elektronikus berendezések hulladékairól szóló, 2012. július 4-i 2012/19/EU európai 
parlamenti és tanácsi irányelvnek; b) a hulladékokról és egyes irányelvek hatályon kívül helyezéséről szóló, 2008. november 19-i 2008/98/EK 
európai parlamenti és tanácsi irányelvnek; c) a belső piaci szolgáltatásokról szóló, 2006. december 12-i 2006/123/EK európai parlamenti és tanácsi 
irányelvnek való megfelelést szolgálja. (2) Ez a rendelet a) a Cseh Köztársaság, Észtország, Magyarország, Lettország, Litvánia, Szlovákia és Szlovénia részére 
az elektromos és elektronikus berendezések hulladékairól szóló 2002/96/EK irányelvtől való ideiglenes eltérések engedélyezéséről szóló, 2004. március 30-i 2004/312/EK tanácsi határozat 1. cikkének; 
b) az elektromos és elektronikus berendezések hulladékairól szóló 2002/96/EK európai parlamenti és tanácsi irányelv végrehajtásáról szóló tagállami jelentések alapjául szolgáló kérdőívről szóló, 2004. március 11-i 2004/249/EK bizottsági határozat 1. cikkének; 
c) az elektromos és elektronikus berendezések hulladékairól szóló 2002/96/EK európai parlamenti és tanácsi irányelv betartásának tagállami ellenőrzését és adatformáinak megállapítását célzó végrehajtási szabályainak megállapításáról szóló, 2005. május 3-i 2005/369/EK bizottsági határozat 1. cikkének, 2. cikk (1)–(3) bekezdésének, 3. cikkének, valamint mellékletének 
végrehajtásához szükséges rendelkezéseket állapít meg. (3) E rendelet tervezetének a belső piaci szolgáltatásokról szóló, 2006. december 12-i 2006/123/EK európai parlamenti 
és tanácsi irányelv 15. cikk (7) bekezdése szerinti előzetes bejelentése megtörtént. (4) E rendelet tervezetének a műszaki szabványok és szabályok terén történő információszolgáltatási eljárás és 
az információs társadalom szolgáltatásaira vonatkozó szabályok megállapításáról szóló, 1998. június 22-i 98/34/EK európai parlamenti és tanácsi irányelv 8–10. cikke szerinti előzetes bejelentése megtörtént. 
36. § (1) A 3. § (1) bekezdése helyébe a következő rendelkezés lép: „(1) A gyártó a) az általa forgalomba hozott, használt elektromos, elektronikus berendezést, valamint b) a más gyártó által forgalomba hozott, használt elektromos, elektronikus berendezést, amely a gyártó által forgalomba hozott elektromos, elektronikus berendezéssel jellegében és funkciójában azonos, az elektromos, elektronikus berendezés újrahasználatának biztosítása érdekében a nem természetes személy fogyasztótól legalább ingyenesen, a természetes személy fogyasztótól legalább az 1. melléklet 2. pontjában meghatározott összegű és legalább 1 évre szóló, a Magyarországon forgalmazott termékekre vonatkozó vásárlási utalvány ellenében visszaveszi, ha azt a fogyasztó a részére visszavételre felajánlja (visszavételi kötelezettség). 
A gyártó naponta legfeljebb 20 darab használt elektromos, elektronikus berendezés után köteles vásárlási utalványt adni a természetes személy fogyasztó részére. A vásárlási utalvány nem átruházható, összege nem áthárítható.” 
 (2) A 4. § (1) bekezdése helyébe a következő rendelkezés lép: „(1) A gyártó a) az általa forgalomba hozott, hulladékká vált elektromos, elektronikus berendezést, b) a más gyártó által forgalomba hozott, hulladékká vált elektromos, elektronikus berendezést, amely a gyártó által forgalomba hozott elektromos, elektronikus berendezéssel jellegében és funkciójában azonos, c) a történelmi hulladékká vált elektromos, elektronikus berendezés háztartásban képződő hulladékát, valamint d) az új, az azonos vagy az azonos jellegű és funkciójú termékkel helyettesített történelmi hulladékká vált elektromos, elektronikus berendezés háztartásban képződő hulladékát a hulladék átadásának ösztönzése érdekében a nem természetes személy hulladékbirtokostól legalább ingyenesen, a természetes személy hulladékbirtokostól az 1. melléklet 2. pontjában meghatározott összegű és legalább 1 évre szóló, a Magyarországon forgalmazott termékekre vonatkozó vásárlási utalvány ellenében átveszi és gyűjti, ha a hulladékbirtokos azt a részére átvételre felajánlja (átvételi és gyűjtési kötelezettség). A gyártó naponta legfeljebb 20 darab hulladékká vált elektromos, elektronikus berendezés után köteles vásárlási utalványt adni a természetes személy hulladékbirtokos részére. A vásárlási utalvány nem átruházható, összege nem áthárítható.” 
 (3) A 4. § (3) bekezdése a következő mondattal egészül ki: „Ezekben az esetekben a gyártónak nem kell a hulladékbirtokos részére vásárlási utalványt adnia.” 
 (4) A 22. § a következő (6) bekezdéssel egészül ki: „(6) A forgalmazó a vásárlási utalvány összegét a gyártóra nem háríthatja át.” 
37. § (1) A 22. § (2) bekezdésében az „a hulladékbirtokostól átveszi és gyűjti” szövegrész helyébe az „a nem természetes személy hulladékbirtokostól legalább ingyenesen, a természetes személy hulladékbirtokostól vásárlási utalvány ellenében átveszi és gyűjti” szöveg lép. 
 (2) A 22. § (4) bekezdésében a „fogyasztótól, hulladékbirtokostól átveszi és elszállítja” szövegrész helyébe a „nem természetes személy fogyasztótól (hulladékbirtokostól) legalább ingyenesen, a természetes személy fogyasztótól, hulladékbirtokostól vásárlási utalvány ellenében átveszi és elszállítja” szöveg lép. 
38. § Az 1. melléklet helyébe a 10. melléklet lép. 
39. § A 2. melléklet a 11. melléklet szerint módosul. 
40. § Az 1. § (2) bekezdése helyébe a következő rendelkezés lép: „(2) Nem terjed ki e rendelet hatálya a) az olyan elektromos, elektronikus berendezésre, amely Magyarország alapvető biztonsági érdekeinek védelmével kapcsolatos, továbbá a fegyverekre, a lőszerekre, a hadianyagokra, ide nem értve a nem kifejezetten katonai célokra szánt termékekben használt elektromos és elektronikus berendezést, b) az olyan elektromos, elektronikus berendezésre, amely kifejezetten egy más jellegű, e rendelet hatálya alá nem tartozó elektromos, elektronikus berendezés részeként lett tervezve és elhelyezve, és amely csak az adott elektromos, elektronikus berendezés részeként töltheti be funkcióját, c) az izzószálas villanykörtére, d) a világűrben való felhasználásra tervezett elektromos, elektronikus berendezésre, e) a nagyméretű, rögzített ipari szerszámra, f ) a nagyméretű, helyhez kötött elektromos, elektronikus berendezésre, kivéve azt az elektromos, elektronikus berendezést, amely nem kifejezetten e berendezés részeként lett tervezve és elhelyezve, g) a személy- és áruszállítási eszközre, kivéve a típusjóváhagyással nem rendelkező kétkerekű elektromos járművet, h) a kizárólag szakmai használat céljából rendelkezésre bocsátott nem közúti mozgó gépre, i) a kifejezetten csak kutatás és fejlesztés céljából tervezett, kizárólag vállalkozások által egymás rendelkezésére bocsátott berendezésre, j) az életciklusuk vége előtt várhatóan fertőzővé váló orvostechnikai eszközökre és in vitro diagnosztikai orvostechnikai eszközökre, valamint az aktív beültethető orvostechnikai eszközökre.”
41. § A 25. § (1) bekezdése helyébe a következő rendelkezés lép: „(1) A hulladékká vált elektromos, elektronikus berendezést – különösen az ózonlebontó anyagokat és fluorozott, üvegházhatást okozó gázokat tartalmazó hőcserélő berendezések hulladékát, a higanyt tartalmazó fénycsövek hulladékát, a fotovoltaikus panelek hulladékát, valamint az 1. melléklet 2. pontjában foglalt táblázat 5. és 6. pontja szerinti elektromos-, elektronikusberendezés-kategóriában meghatározott kisgépek és berendezések hulladékát – elkülönítetten kell gyűjteni.” 
42. § Az 1. melléklet helyébe a 12. melléklet lép. 
43. § A 2. melléklet a 13. melléklet szerint módosul. 
44. § Hatályát veszti az elektromos és elektronikus berendezésekkel kapcsolatos hulladékgazdálkodási tevékenységekről szóló 443/2012. (XII. 29.) Korm. rendelet. 
 Orbán Viktor s. k., miniszterelnök